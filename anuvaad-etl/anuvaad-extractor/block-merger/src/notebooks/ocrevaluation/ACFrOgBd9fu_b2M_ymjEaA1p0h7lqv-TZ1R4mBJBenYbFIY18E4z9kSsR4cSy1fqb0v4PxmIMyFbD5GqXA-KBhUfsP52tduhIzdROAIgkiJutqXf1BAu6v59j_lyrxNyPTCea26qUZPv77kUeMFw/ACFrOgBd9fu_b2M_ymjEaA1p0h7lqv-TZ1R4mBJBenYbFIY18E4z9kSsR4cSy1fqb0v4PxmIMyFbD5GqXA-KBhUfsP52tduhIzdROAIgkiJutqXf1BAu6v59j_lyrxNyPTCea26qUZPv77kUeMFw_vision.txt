239वें सत्र से संबंधित समापन भाषण
श्री सभापति: माननीय सदस्यगण, राज्य सभा का 239वां सत्र जोकि 25 अप्रैल, 2016 को
प्रारंभ हुआ था, आज समाप्त हो रहा है। सभा की 15 बैठकें हुईं, जिसके दौरान इसने 69 से अधिक
घंटों तक विचारों का आदान-प्रदान किया। 239वां सत्र छोटा और चुनौतीपूर्ण रहा। सदस्यों ने अपनी
राजनीतिक विवशताओं और सैद्धांतिक परिस्थितियों के बीच बहस करने और विरोध जताने, तालमेल
बिठाने और मतभेद दिखाने की असाधारण योग्यता दिखाई है। विविध मुद्दों और विषयों पर चर्चा हुई
तथा संसदीय प्रक्रियाओं के उपकरणों का कुशलता और दृढ़तापूर्वक उपयोग किया गया है ।
सभा ने असम, हिमाचल प्रदेश, केरल, नागालैंड, पंजाब और त्रिपुरा राज्यों से नवनिर्वाचित और पुनर्निर्वाचित सदस्यों तथा छह नाम-निर्देशित सदस्यों का स्वागत किया और 53
सदस्यों को विदाई दी, जिनका कार्यकाल जून और जुलाई, 2016 के महीनों में समाप्त होगा।
विधि निर्माण के अपने मुख्य कार्य को करते हुए, इस सत्र के दौरान सभा ने 12 सरकारी
विधेयकों को पारित किया अथवा लौटाया, जिससे उपलब्ध साधनों के माध्यम से सावधानीपूर्ण विचारविमर्शों की वांछनीयता तथा उनसे होने वाले लाभ सामने आए।
सरकारी विधान कार्य के संपादन के अतिरिक्त, व्यक्तिगत सदस्य शून्य काल और प्रश्न
काल का अधिकाधिक उपयोग कर रहे हैं। इस सत्र के दौरान 81 शून्य काल निवेदन किए गए; 225
तारांकित प्रश्नों और 2,391 अतारांकित प्रश्नों के उत्तर दिए गए। इनमें से 61 प्रश्नों के मौखिक उत्तर
दिए गए तथा अन्य 227 अनुपूरक प्रश्न भी उठाए गए। इसके अतिरिक्त, सदस्यों ने 37 विशेष उल्लेखों
के माध्यम से अविलम्बनीय लोक महत्व के विषयों पर अपनी चिंता व्यक्त की। गैर-सरकारी सदस्यों ने
6 विधेयक पुरःस्थापित किए तथा विधेयकों और संकल्पों के माध्यम से कुछ महत्वपूर्ण मुद्दों पर चर्चा
की।
अपने विचारों का आदान-प्रदान करते हुए, इस सभा ने सूखे और अगस्ता वेस्टलैंड
हेलीकॉप्टर समझौते पर दो अल्पकालिक चर्चाएं भी कीं। लगभग 40 सदस्यों ने इन चर्चाओं में भाग
लिया। इसके अतिरिक्त, दो ध्यानाकर्षण प्रस्तावों के दौरान लगभग 20 सदस्यों ने स्पष्टीकरण मांगें।
सभा ने स्वास्थ्य और परिवार कल्याण मंत्रालय और मानव संसाधन विकास मंत्रालय के
कार्यकरण संबंधी चर्चाओं के दौरान जीवंत बहस को देखा।
बहुत अधिक विधायी और गैर-विधायी कार्य होने पर भी सभा की कार्यवाही में यदा-कदा
व्यवधान उत्पन्न हुआ।
मैंने महासचिव से इस सभा से संबंधित सांख्यिकीय जानकारी उपलब्ध कराने के लिए
कहा है।
मैं इस अवसर पर सभा के नेता, विपक्ष के नेता, संसदीय कार्य मंत्रियों, विभिन्न दलों और
समूहों के नेतागण और माननीय सदस्यगण का उनके द्वारा सभा के समग्र रूप से सुचारू कार्यकरण
हेतु दिए गए सहयोग के लिए आभार व्यक्त करता हूँ।
मैं उपसभापति, उपसभाध्यक्ष-पैनल के सदस्यों और सचिवालय के अधिकारियों तथा
कर्मचारियों का भी उनकी मदद और सहयोग के लिए आभार व्यक्त करता हूं।
